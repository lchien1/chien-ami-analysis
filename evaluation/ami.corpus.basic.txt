O so'linay a malmeday a tamdaw i, o caay pitoor to harateng no tatiihay a tamdaw, o caay pihaklong to rakat no ciraraway a tamdaw, o caay pikapot to milokesay to Kawas a tamdaw.
Nawhani maolah cingra to Rikec no Tapang, a miasip tonini a Rikec to romi'ad to dadaya.
Matiya cingra o nipalinahan a mipalomaan i tatihi no 'alo a losay a kilang, maraod ko kacihcian i, cihci.
Caay ka rasras ko papah.
Ano o maan ko nidmakan ningra i, malahci a ma^min.
O tatiihay a tamdaw i, caay ka matira, matiya o maferferay no fali a afih cangra.
Mapastek no Kawas i raraw ko tatiihay a tamdaw, o mamawanik ko ciraraway a tamdaw nai kasakapot no mo^celay a tamdaw.
Madipot no Tapang ko rakat no mo^celay a tamdaw, nikawrira, pasayra i katkopan ko rakat no tatiihay a tamdaw.

Nawiro rarawraw sa ko kasakitakit to saka foriforaw?
Nawiro misafaloco' ko kasafinawlan to awaay ko ^poc a dmak?
Tihlom sa ko hongtingti no kasakitakit a tayni a masa'opo.
Malaccay ko mikowanay nangra a misahalaka, pacoliaw ita ko Tapang ato nipili'an Ningra a palahongti.
Pasowal sa cangra, <<Palasawadaw ita ko pikowan ato pirikec nangra!
Palasawaden ita ko pikowan nangra!>> saan.
Matawa ko maro'ay i kakarayan a Tapang, milikaf Cingra tonini a maapaay a tamdaw.
Kakteren no Ningra cangra a somowal, mapackok cangra to kter Ningra.
Sowal sa, <<Mapatirengto Ako ko nipili'an Ako a hongti i Cion a fangcalay a lotok Ako,>> saan.
Sowal sa ko hongti, <<Pasowalaw ako ko nano sowal no Tapang.
O sowal no Tapang i takowanan i, o wawato Ako kiso.
MalaWamato iso Kako anini.
Pilongoc i Takowanan, ta paflien Ako kiso to kasakitakit no hkal a ma^min, o malo no miso to ko polong no hkal.
O marad a cokor ko sapikowan iso i cangraan, pelpelen cangra, matiya o pipelpel to koreng a lalosidan,>> saan.
Kamo o hongtingti, pina'on.
Kamo o mikowanay, pinanam to sowal no taneng.
Ka o mangodoay a faloco' a matayal ko sapita'ong to Tapang, kamirmir i ka'ayaw Ningra a lipahak.
Katayal to saki wawa Ningra, ano caay pihaen kamo i, o mamatiyato o 'anapar no namal ko kter no Tapang, wa talifahal sa kamo a matkop.
Nikawrira, o pasayraay i Cingraan a milongoc to pidipot Ningra i,tada o malmeday.

Tapangaw, wata: ko nika 'aloman no misa'adaay i takowanan.
'Aloman ko milooday i takowanan.
Sowal sa cangra to pakayniay i takowanan, <<Caay ko papadamaen no Kawas cingra,>> saan cangra.
Nikawrira, Tapangaw, Kiso ko midipotay a sapatada ako.
Papipakalowiden Iso kako, ta ma^dengho a pakapica'a ko fongoh ako.
Pasayra kako i Tapang a milongoc to pipadama Ningra i, paca'of Cingra i takowanan nai fangcalay a lotok Ningra.
Ano mafoti'to kako, ano mapalalto kako i, ira ko Tapang a midipot i takowanan.
Saka, ano iraira ko pinapi:na a 'ofad a 'ada a milikot i takowanan i, caay ka talaw kako.
Tapangaw, kalomowad!
Kawasaw ako, pa'oripen kako!
Pekpeken Iso ko ngaroy no 'ada ako a ma^min, folfolen Iso ko wadis no tatiihay a tamdaw a ma^min.
O nano Tapang ko sakapakalowid, nanay mapalmed Ningra ko finawlan Ningra.

Kawasaw ako, o mipa'adingay a Kawas ako.
Ano milongoc kako i, nanay paca'ofen kako.
Yo mapades kako i, ira Kiso a mipadama i takowanan, saka, kaadayayen kako, tngilen ko pitolon ako.
Kamo o tamdamdaw, tahacowa ko pipakangodo namo i takowanan saw?
Tahacowa ko nika olah namo to awaay ko ^poc a sowal ato mangah a dmak saw?
Kafana' kamo, o nipili'an no Tapang ko so'linay a mitooray to maloningra.
Saka, tngilen no Tapang ko pitahidang ako.
Katalaw kamo, akato ka piliyaw a ciraraw, sinanoten a miharateng ko tireng iso, yo i kafoti'an kiso.
Ka o so'linay ko faloco' a pato'aya i Tapang, sarocoden ko faloco' a miti'er i Cingraan.
O sowal no 'alomanay a tamdaw i, <<Tadahinatala kami to sakalmedaw niyam.
Tapangaw, nanay kasini'adaen kami a midipot,>> saan.
Nikawrira, o sapalipahak Iso i takowanan i, ikaka noya lipahak nangra to nika adihay no panay ato fadisoso' a ^pah ko nika lipahak ako.
Sarihaday sa kako a mati'nang a mafoti'.
Nawhani deng Kiso o Tapang ko misimaway a parihaday i takowanan.

Tapangaw, tngilenho ko sowal ako.
Haratengen ko roray no faloco' ako.
Hongtiaw ako, Kawasaw ako, tngilen ko pitahidang ako a milongoc to pipadama Iso.
Tapangaw, pasayni kako i Tisowanan a milongoc.
Matngil Iso ko ngiha' ako to dafadafak, yo masadak ko cidal i, pasayni kako i Tisowanan a milongoc, mitala kako to pipaca'of Iso.
Caayay ka olah Kiso o Kawas to tatiihay a dmak, caay pihayda Kiso to pikapot no tatiihay a tamdaw a maro'.
Maacek Kiso to misatakaraway ko faloco' a tamdaw.
Mi'intel Kiso to tatiihay ko dmak a tamdaw a ma^min.
Palasawaden Iso ko misamangahay to sowal.
Ka'osien Iso ko mipatayay ato misa'fitay a tamdaw.
Tona tadamaolah Kiso i takowanan saka, manga'ay kako a micomod i Fangcalay Pita'ongan i Tisowanan.
Orasaka, mipitosor kako i Fangcalay Pita'ongan a pasayra i Tisowanan a mita'ong.
Tapangaw, ira ko 'ada i taliyok ako a misa'imer.
Nanay kriden Iso kako i mo^celay a lalan, ta pakado^do kako to nafaloco'an Iso, pahapinangen haca Iso ko malorarakaten ako.
Caay ka o papaso'linen ko sowal no 'ada ako.
O sakapleng no tamdaw ko i faloco'ay nangra.
Matiya o mafohatay a tadem ko ngoyos nangra, kameleng ko sma nangra, sahto o misa'fitay ko sowal.
Kawasaw, nanay pasteken cangra i raraw a mitfoc.
Nanay o sakatfad nangra ko nisafaloco'an nangra.
Nanay fahfahen cangra a paliyas nai Tisowanan.
Nawhani adihay ko raraw nangra a pacoli i Tisowanan.
Nikawrira, oya miki'adingay i Tisowanan a tamdamdaw i, nanay mararid cangra a lipahak a mahmek a romadiw.
Nanay dipoten Iso koya maolahay i Tisowanan.
Ta pakayni i Tisowanan ko sakalata'ang nangra a lipahak.
Tapangaw, o mipalmeday Kiso to mo^celay a tamdaw.
Matiya o sapatada ko sini'ada Iso a midipot i cangraan.

Tapangaw, milongoc kako i Tisowanan, aka kakteren kako.
Aka ka o nano kter Iso ko sapitfoc i takowanan.
Tapangaw, nanay kaadayayen Iso kako, nawhani o tadancaay kako.
Tapangaw, adahen kako, nawhani awaayto ko 'ice'icel ako.
Matfad i kapadesan ko tireng ato faloco' ako.
Tapangaw, tahacowa ko nika halafin no pades ako saw?
Sikolenho kako a mitdal to faloco' ako Tapang.
Nawhani o maolahay Kiso i takowanan.
Saka, nanay pa'oripen kako.
Itira i kaitiraan no mapatayay i, awaay ko miharatengay i Tisowanan.
Itira i tadem i, awaay ko mahmekay i Tisowanan.
Maroray kako to nano rarom ako a tomangic.
Snger sato ko kafoti'an ato tatangalan ako to losa' ako to dadayadaya.
Mararid ko tangic ako saka, mapato' ko mata ako.
Kadipohaw sato ko mata ako.
O nano 'ada ko sakamatini ako.
Kamo o tatiihay a tamdaw, piliyas i takowanan.
Nawhani matngilto no Tapang ko tangic ako.
Mitngil ko Tapang to pitahidang ako a milongoc, Milayap ko Tapang to pitolon ako.
O mamapakangodo ko 'ada ako a malowid, Wa talifahal sa cangra a maparawraw a milaliw.

Tapang a Kawas ako, o pilimekan ako Kiso.
Pa'oripen kako a paliyas nai milaopay a milpel i takowanan a tamdaw.
Aka samatiyaen o pirpet no layon i takowanan, wa macinasen nangra kako, awaay ko mama^deng a tamdaw a pa'orip i takowanan.
Tapang a Kawas ako, ano ira ko maan a caay ka mo^cel a dmak ako i, macngel no raraw ko kamay ako, ano o tatiihay ko sapaco'ay ako to nga'ayay a dmak no widang ako, ano pakoniraen ako koya padteng sanay a mikari'ang i takowanan a 'ada i, papilpelen ko 'ada i takowanan a papirpet, papisakasaken cangra i takowanan a mipatay,ta mapatay kako i sra.
Tapangaw, kalomowad a mikakter to 'ada ako a milood.
Nanay kalomowadho a mipadama i takowanan,Nawhani o mo^celay ko nilongocan Iso.
Pasa'opoen ko kasafinawlan i taliyok Iso.
Nanay i satakaraway a kamaro'an Kiso a mikowan i cangraan.
Tapangaw, Kiso ko misawkitay to polong no tamdaw, Tapangaw, nanay pahapinangen Iso a misawkit ko nika awa no raraw ako, nawhani awaay ko raraw ako.
O mo^celay a Kawas Kiso, o mafana'ay a mihapinang to faloco' ato harateng no tamdaw.
Saka, nanay 'meten Iso ko tatiihay a dmak no tatiihay a tamdaw.Pakaolahen ko nga'ayay ko dmak a tamdaw.
O midipotay i takowanan a sapatada ko Kawas, Pa'oripen Ningra ko mo^celay a tamdaw.
O mo^celay a misawkitay ko Kawas, Mararid Cingra a makter to tatiihay a tamdaw.
Ano caay pifalic to faloco' ko tamdaw i, cadiwen no Kawas ko fonos Ningra a mitalem.Misa'imer Cingra to sapipana'aw.
Mapatalato Ningra ko sapipatay to tamdaw a sapilood, o papa^feren Ningra ko cinamalay a pana'.
Misahalaka to tatiihay a dmak ko tatiihay a tamdaw, misanga' cingra to sakarawraw, mananam cingra a misa'fit.
Karkaren ningra ko sra a misarfong to katfadan no tao, 'arawhani, cingra ko matfaday itira.
Ora tatiihay a dmak ningra ko mitfocay i cingraan, ora piforifor ningra to tamdaw ko midoka'ay i cingraan. 
Pakayni i mo^cel no  saka mikansiya kako, Tapango papahmeken ako a palosiyang ko nika tadamaan no ngangan no Isatakaraway a Tapang.

Tapangaw, o Tapang niyam, mapatalahkal i polong no hkal ko nika tadamaan no ngangan Iso.
Tangasato i fafaed no kakarayan ko pahmekay a ngiha' i Tisowanan, halokahngangayho a wawa ato ka^mangay a malaccay a pahmek a romadiw.
Patirengen Iso ko tanektekay a pisitaraan a mitaker to 'ada, takeren Iso ko pilood no 'ada i Tisowanan.
Minengneng kako to nisanga'an Iso a kakarayan ato nitlian Iso a folad ato fo'is i, aya: o maan ko tamdaw, iro haratengen Iso cingra?
O maan ko mamapohed a tamdaw, iro dipoten Iso cingra?
'Arawhani, i safaay no Kawas to miming ko pisanga' Iso cingraan.
Mapafli Iso cingra to ma'dilay ato tadamaanay to malotamohong ningra.
Papikowanen Iso cingra to nisanga'an Iso a ma^min, tlien Iso i la^no no saripa' ningra ko kalomaamaan, halokolong ato siri ato manafoyay i palapalaan a 'a'adopen ato ma^feray a 'ayam ato foting ato ma'oripay i riyar a ma^min a makowan ningra.
Tapangaw, o Tapang niyam, mapatalahkal i polong no hkal ko nika tadamaan no ngangan Iso.